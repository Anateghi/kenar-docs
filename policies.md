# قواعد فعالیت در «کنار دیوار»

 برای فعالیت در «کنار دیوار» و خلق تجربه‌های مطمئن و ارزشمند برای کاربران دیوار، قواعد زیر را مطالعه کرده و آن‌ها را رعایت کنید.
به علاوه، کلیه‌ی همکاری‌های مشترک از طریق پلتفرم «کنار دیوار» با دیوار ذیل [سند عمومی شرایط و مقررات][tnc] قرار دارد. 
این سند به مثابه قرارداد بین دیوار و سرویس‌دهندگان در نظر گرفته می‌شود، لطفا آن را مطالعه فرمایید.

<br>

- [الزامات عمومی][gen]
- [کیفیت سرویس][qual]
  - [کیفیت فنی][tech]
  - [توضیحات و معرفی][exp]
  - [پشتیبانی][sup]
- [امنیت اطلاعات][sec]

<br>

## الزامات عمومی

کلیه‌ی ابزارهای «کنار دیوار» به هدف تکمیل خدمات دیوار و اغنای زنجیره‌ی ارزش این پلتفرم در اختیار شما قرار گرفته‌اند: 

- افزونه‌های آگهی باید در راستای معامله‌ی لیست شده در آگهی باشند.
- افزونه‌های چت باید در راستای تسهیل معامله‌ بین کاربران چت مربوط باشند. 

استفاده از این امکانات در راستای اهداف دیگر مغایر با اهداف و سیاست‌های دیوار است و می‌تواند منجر به محدودسازی یا قطع دسترسی شما شود. 

---
> 🚫 برای مثال:
>
> - از امکانات «کنار دیوار» برای تبلیغات استفاده نکنید.
> - کاربران را به فعالیت در پلتفرم‌های جایگزین به جای فعالیت در دیوار تشویق نکنید.
> - خدمات نامربتط به معامله‌ی آگهی شده معرفی یا ارائه نکنید.
> - از اطلاعات آگهی‌ها یا کاربران برای دخالت در معاملات یا جهت‌دهی به بازار استفاده نکنید.
---

**👈 هر گونه فریب کاربران دیوار غیرقابل قبول است!**

- سرویس خود را به جای سرویس دیوار به کاربران معرفی نکنید.
- وعده‌ی نامرتبط به کاربران ندهید.
- خارج از حیطه‌ی آن‌چه روی آن کنترل دارید، به کاربران قولی ندهید.
- از بزرگنمایی و اغراق بپرهیزید.
- ساده و شفاف با کاربران تعامل کنید. از ابهام و کلی‌گویی بپرهیزید.
- تولید اپ‌های تکراری مجاز نیست و از انتشار سرویس‌های مشابه توسط یک هویت حقوقی جلوگیری خواهد شد.

<br>

> فعالیت‌های مغایر با قواعد «کنار دیوار» محدود به مثال‌های ذکر شده نیست. تشخیص مغایرت فعالیت‌های یک سرویس‌دهنده با قواعد «کنار دیوار» به شکل موردی و با قضاوت دیوار است.

<br>

## کیفیت سرویس

انتشار یک سرویس جدید در «کنار دیوار»، علاوه بر رعایت الزامات قانونی ثبت‌نام، منوط به تایید کیفیت سرویس توسط دیوار است. رعایت شروط زیر در راستای تضمین این کیفیت الزامیست، و قضاوت نهایی کیفیت هر سرویس با دیوار است.

<br>

### کیفیت فنی

- وب‌سرویس شما باید طبق [استاندارد لایت‌هاوس][lighthouse] حداقل امتیاز ۷۵ را داشته باشد. برای تست صفحه‌ی وب خود می‌توانید از [این سرویس][lhtest] استفاده کنید.
- سرویس شما باید در کمتر از ۲ ثانیه در صدک ۹۹ به دست کاربر برسد. در صورت خارج از دسترس بودن، سرویس شما به شکل خودکار و بدون اطلاع قبلی از حالت انتشار خارج خواهد شد.
- سرویس شما باید در هر بازه‌ی انتخابی ۷ روزه، در حداقل ۹۹.۸ درصد زمان‌ها به کاربرهای ارسالی از طرف دیوار خدمت ارائه کند.
- سرویس شما باید در هر بازه‌ی انتخابی ۱ روزه، در حداقل ۹۹.۵ درصد زمان‌ها به کاربرهای ارسالی از طرف دیوار خدمت ارائه کند.
- سرویس شما باید تنها در وب‌ویوی دیوار باز شود و در هیچ مرحله‌ای کاربر نباید از آن خارج شود.
- سرویس شما باید در انتهای مسیر، کاربر را به آدرس مشخص‌شده در پارامترها برگرداند. اطلاعات بیشتر در این مورد را [اینجا بخوانید][return].
- سرویس شما باید با رعایت شرایط ذکر شده روی هر ۳ پلتفرم وب، اندروید و iOS در دسترس باشد.
- تیم کنار دیوار باید بتواند سرویس شما را قبل از انتشار به طور کامل در تمامی پلتفرم‌ها تست کند.


> 💡 در صورت امکان برای تست سرویس خود کد تخفیف ۱۰۰٪ی در اختیار تیم «کنار دیوار» قرار دهید. 


<br>

### توضیحات و معرفی

در معرفی سرویس و خدمات خود، چه در محیط دیوار، چه در داخل سرویس، نکات زیر را رعایت کنید:

- از توصیفات اغراق‌آمیز برای تبلیغ خدمات خود بپرهیزید.
- مختصر، مفید و شفاف توضیح دهید و به زمان کاربرها احترام بگذارید. از تکرار غیرضروری، توضیحات بیش از حد طولانی، یا توصیفات ابهام‌آمیز خودداری کنید.
- الصاق افزونه ممکن است علاوه بر تغییر در خود صفحه‌ی آگهی، منجر به تغییر نحوه‌ی نمایش آگهی (برای مثال، الصاق برچسب) در سایر فضاهای دیوار (مثل لیست‌های جستجو) شود. با این وجود، تصمیم در این موارد بر عهده‌ی دیوار است و ضمانتی در این زمینه وجود ندارد. در معرفی سرویس خود به این نکته توجه کنید.
- قیمت یا بازه‌ی قیمتی سرویس شما باید در توضیحات سرویس ذکر شده و به اطلاع کاربر برسد.
- در صورت متغیر بودن قیمت سرویس بر اساس نیاز کاربر، قیمت نهایی را در زودترین مرحله‌ی ممکن در سرویس خود برای کاربر شفاف کنید.


<br>

### پشتیبانی

مسوولیت پشتیبانی کاربران (تلفنی، متنی، ...) در استفاده از سرویس به طور کامل بر عهده‌ی شماست.

- هزینه‌ی دریافتی برای ارائه‌ی خدمت روی آگهی‌های رد شده را، در صورت درخواست کاربر، به وی برگردانید.
    - این قاعده محدود به آگهی‌هایی هست که هرگز منتشر نشده‌اند.
- وقتی کاربری در استفاده از خدمات شما دچار مشکل می‌شود، وی را به پشتیبانی دیوار ارجاع ندهید.
- تغییرات اطلاعات پشتیبانی (مانند شماره‌ی تلفن) را در اسرع وقت به تیم دیوار اطلاع داده و در پنل بروز کنید.
- امکان انصراف از خدمات و حذف افزونه‌های الصاقی را، حتی پس از دریافت هزینه، در اختیار کاربرها بگذارید.

<br>

## امنیت اطلاعات

تنها اطلاعات و داده‌هایی را از کاربرها بگیرید که برای ارائه‌ی سرویس شما لازم هستند. استفاده‌ی این اطلاعات را برای کاربرها شفاف کنید، و از استفاده‌ی از آن‌ها به مقاصد دیگر، یا دریافت اطلاعات بیشتر خودداری کنید. این قاعده محدود به اطلاعات ارائه شده توسط دیوار (با اجازه‌ی کاربر) نیست و برای دریافت اطلاعات به شکل مستقیم از طریق کاربر نیز الزامیست.

---
> 🚫 برای مثال:
>
> - اگر از شماره‌ی تلفن کاربر در فرآیند خود استفاده نمی‌کنید، آن را از کاربر نگیرید.
> - اگر خواندن پیام‌های یک مکالمه‌ی چت برای ارائه‌ی سرویس شما الزامی نیست، اجازه‌ی آن را از کاربر نگیرید.
> - اطلاعاتی که از کاربرها (مستقیم یا از طریق دیوار) دریافت می‌کنید را بدون اجازه و اطلاع کاربر در جای دیگری منتشر نکنید.
---

<br>

👈 **از داده‌های شخصی کاربران به درستی نگهداری کنید!**

- از امنیت ذخیره‌سازی اطلاعات مطمئن شوید.
- لیست کامل افرادی که به این اطلاعات دسترسی دارند را به شکل مداوم پایش کرده و از صلاحیت آن‌ها مطمئن شوید.
- داده‌های حساس را رمزنگاری کنید.
- لیست کاملی از شرکت‌هایی که اطلاعات شخصی کاربرها برای پردازش در اختیار آن‌ها قرار می‌گیرد تهیه کرده و به صورت عمومی در اختیار کاربران قرار دهید.
- در حفظ امنیت از اطلاعات شخصی مثل شماره‌ی تلفن و کد ملی ملاحظات سخت‌گیرانه‌تری لحاظ کنید.
- در صورت ارسال اطلاعات شخصی حساس به دیوار، حتما از [sensitive semantics][ss] استفاده کنید.

<br>

🔑 از کلیدها و حساب‌های «کنار دیوار» خود مراقبت کنید. مسوولیت هرگونه سوءاستفاده از کلیدها یا حساب‌ها بر عهده‌ی سرویس‌دهندگان است.

- از کلیدهای ای‌پی‌آی خود محافظت کنید و آن را در اختیار افراد متفرقه قرار ندهید.
- کلیدهای ای‌پی‌آی خود را به شکل موقت در اختیار افرادی که به آن‌ها نیاز دارند قرار دهید.
- کلیدهای ای‌پی‌آی خود را به شکل دوره‌ای تجدید کنید.
- از انتشار کلید ای‌پی‌آی خود در محیط‌های عمومی یا نیمه‌خصوصی (مثل گروه‌های چت) بپرهیزید.



[tnc]: https://docs.google.com/document/d/1wDSNj14gdCmcvO5KVfb_yaQ2QOEPFrgtRTnA_gZUOKk/edit#heading=h.gu5qp24ymog1
[lighthouse]: https://developer.chrome.com/docs/lighthouse/performance/performance-scoring
[lhtest]: https://lighthouse-metrics.com/
[return]: misc
[ss]: user-addons/user-addons

[gen]: #الزامات-عمومی
[qual]: #کیفیت-سرویس
[tech]: #کیفیت-فنی
[exp]: #توضیحات-و-معرفی
[sup]: #پشتیبانی
[sec]: #امنیت-اطلاعات
